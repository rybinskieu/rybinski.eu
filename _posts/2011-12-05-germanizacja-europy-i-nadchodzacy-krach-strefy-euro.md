---
postid: 3319
title: Germanizacja Europy i nadchodzący krach strefy euro
date: 2011-12-05T17:03:21+00:00
author: rybinski
layout: post
guid: 'http://www.rybinski.eu/?p=3319&lang=all'
permalink: /2011/12/germanizacja-europy-i-nadchodzacy-krach-strefy-euro/
dsq_thread_id:
  - 3163283783
categories:
  - Bez kategorii
tags:
  - crisis
  - eurozone
  - Italy
  - Merkozy
  - summit
  - treaty
---
Jeżeli ktoś ma jeszcze jakieś wątpliwości, to po dzisiejszym spotkaniu Merkozy z samym sobą już mieć nie powinien. Decyzje które zapadły pokazują, że realizuje się w 100% niemiecka wizja Europy. Nie będzie Euroobligacji, będą kary za przekroczenie 3% deficytu w relacji do PKB, nie będzie presji na EBC żeby drukował pieniądze. Wszystkie postulaty Niemiec zostały przeforsowane. Co w zamian dostali Francuzi? Zapewnienie, że prywatni inwestorzy nie będą zmuszani do ponoszenia strat gdyby bankrutował jakiś kraj strefy euro (Grecja ma być wyjątkiem), dzięki czemu banki francuskie mogą znowu przez jakiś czas czuć się bezpiecznie (raczej kilka dni niż miesięcy). To właśnie dlatego rynki dzisiaj rosną, dzięki tej obietnicy, której nie można spełnić, bo ta obietnica przerasta finansowe możliwości strefy euro.

Jak już kurz euforii opadnie, to inwestorzy zaczną się zastanawiać, co tak naprawdę się zmieniło i dojdą do wniosku że nic. Zmiany traktatów wymagają lat, a ryzyko bankructwa Włoch może się zmaterializować w ciągu tygodni lub miesięcy. Co prawda oprocentowanie obligacji Włoch spadło poniżej 6% po ogłoszeniu paktu oszczędnościowego rządu Montiego, ale znowu zacznie rosnąć jak rozpoczną się strajki we Włoszech i jak zostaną opublikowane dane o głębokiej recesji, która zaczęła się we Włoszech i która zostanie pogłębiona przez pakiet oszczędnościowy. Osoby z giełdowym ADHD powinny uważać w najbliższych dniach.

Jednak najciekawszy jest nowy sposób rządzenia w Europie. Kanclerz Merkel najpierw pozornie ustala coś z prezydentem Sarkozym (udając Merkozy-ego), de facto  zmuszając go do akceptacji niemieckich propozycji, a potem informuje resztę krajów co mają ustalić na szczycie 9-go grudnia. Jak Francja straci rating AAA (w ciągu kilku tygodni) to nawet te pozory już nie będą zachowane.

Niestety, szybko upływający czas pokaże, że niemieckie podejście do rozwiązania problemów południa Europy jest fundamentalnie błędne. Po dzisiejszym wystąpieniu Merkozy-ego jestem pewien, że Włochy zbankrutują w sposób chaotyczny w 2012 roku i że w ciągu 1-3 lat strefa euro zostanie okrojona od południa, jedyne pytanie to ile krajów zostanie odkrojonych.

Schnitt mit einem Messer!
