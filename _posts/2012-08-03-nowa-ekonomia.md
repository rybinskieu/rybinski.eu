---
postid: 4602
title: Nowa ekonomia
date: 2012-08-03T09:06:51+00:00
author: rybinski
layout: post
guid: http://www.rybinski.eu/?p=4602
permalink: /2012/08/nowa-ekonomia/
dsq_thread_id:
  - 3152931785
categories:
  - Uncategorized
tags:
  - banking
  - ECB
  - economics
  - euro
  - finance
---
W XXI wieku musimy radykalnie zmienić program nauczania ekonomii i finansów, bo ten który funkcjonuje obecnie na wyższych uczelniach jest nieaktualny. Poniżej kilka przykładów.

1. Po co kupować obligacje krajów południa Europy?

- Kiedyś: Bo to są bardzo bezpieczne papiery dłużne denominowane w euro, globalnej i wiarygodnej walucie, a ponadto dają nieco większy zysk niż Bundy (obligacje Niemiec).

- Teraz: Żeby potem odsprzedać te śmieci drożej tym frajerom podatnikom, którzy je kupują za pośrednictwem funduszy antykryzysowych i EBC.

2. Jaki jest cel prowadzenia polityki pieniężnej?

- Kiedyś: Utrzymywanie niskiej i stabilnej inflacji oraz stabilność systemu finansowego.

- Teraz: Umożliwienie bankom Megashite, Scheissebank i Merdebank wycofanie aktywów z krajów o których wiadomo że i tak wkrótce zbankrutują i przerzucenie kosztów kryzysu z bankierów na podatników.

3. Jakie kwalifikacje są potrzebne na objęcie najwyższych funkcji finansowych w strefie euro?

- Kiedyś: Doktorat z ekonomii lub finansów lub MBA, koneksje polityczne

-Teraz: Praktyka w banku Megashite

<!--more-->

4. Na czym polegają reformy strukturalne?

- Kiedyś: to takie zmiany prawne, które zwiększają potencjalny wzrost gospodarczy danego kraju

- Teraz: to taki scenariusz opery mydlanej, w której biedny ale dobrze wyposażony parobek Stavros musi znosić humory sadystycznej bauerki Helgi i zaspokajać jej najdziwniejsze żądze.

5. Co to jest polityka fiskalna?

- Kiedyś: to takie kształtowanie wydatków i dochodów państwa, że w czasach prosperity jest nadwyżka budżetowa,  dzięki czemu w czasach recesji można zwiększyć wydatki żeby poprawić koniunkturę.

- Teraz: to polityka silnego wzrostu wydatków w czasie prosperity, co powoduje wzrost długu publicznego, i polityka morderczych oszczędności w czasach recesji, co powoduje jeszcze szybszy wzrost długu publicznego.

6. Na czym polega praca bankiera na zachodzie?

- Kiedyś: brał depozyty po 3%, udzielał kredytów po 5% i szedł grać w golfa o 3 po południu. To była tzw. bankowość 3-5-3.

- Teraz: Namówić klienta żeby kupił „gówniany” produkt, o którym wiadomo że przyniesie straty, a potem w wewnętrznych mailach w banku naśmiewać się z tego klienta.

7. Co to jest stopa procentowa?

- Kiedyś: koszt pieniądza na rynku, tyle trzeba zapłacić za przywilej korzystania z tych pieniędzy przez dany okres czasu. Po angielsku nazywała się LIBOR.

- Teraz: wartość liczbowa ustalona przez  Megashite, Scheissebank i Merdebank w celu maksymalizacji zysków tych banków i maksymalizacji strat ich klientów. Po angielsku nazywa się LI(E)BOR.

8. Ile zarabia bankier?

- Kiedyś: w USA przeciętna pensja bankiera była równa przeciętnej pensji w przemyśle przetwórczym.

- Teraz: zarabia najwięcej ze wszystkich, jego zarobek jest wprost proporcjonalny do liczby „gównianych” produktów sprzedanych klientowi. Zamiast bankier mówi się bankster.

9.  Co to jest innowacyjność w biznesie?

- Kiedyś: stworzenie nowego lub ulepszonego produktu lub usługi, które można sprzedać i zarobić pieniądze.

- Teraz: umiejętność pozyskania środków z funduszy unijnych, po to żeby je wydać i żeby można było zatrudnić wielu urzędników którzy po kontroli potwierdzą że zostały wydane.

10. Co trzeba umieć żeby zarządzać w firmie ryzykiem finansowym?

- Kiedyś: aby poprawnie zarządzać ryzykiem finansowym w firmie trzeba mieć skończone kursy CFA, ACCA, doradcy inwestycyjnego, MBA z finansów lub doktorat z nauk ekonomicznych.

- Teraz: trzeba umieć zgadywać co jutro powie Super Mario, albo trzeba się zakolegować z Miki Mario.

 

 
