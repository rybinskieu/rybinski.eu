---
postid: 3668
title: Kryzys odwołany
date: 2012-01-10T23:28:06+00:00
author: rybinski
layout: post
guid: 'http://www.rybinski.eu/?p=3668&lang=all'
permalink: /2012/01/kryzys-odwolany/
dsq_thread_id:
  - 3163293338
categories:
  - Bez kategorii
tags:
  - crisis
  - economists
  - euro
  - growth
  - optimism
  - Poland
---
Recesja i kryzys odwołane … [twierdzą](http://www.ekonomia24.pl/artykul/706205,789652-Ekonomisci-nie-strasza-kryzysem.html) znani polscy ekonomiści podczas dyskusji panelowej zorganizowanej przez TEP. W strefie euro nie będzie recesji, tylko spowolnienie, EBC zadrukuje problem i nie będzie kryzysu finansowego, a w Polsce w tym czasie będzie wzrost rzędu 2-3%, a potem ponowne przyspieszenie, nie do 7-8%, aż tak to nie, ale znaczące.

Uff, spadł mi kamień z serca. Pozostało kilka drobiazgów do wyjaśnienia: bankructwo Grecji, oprocentowanie włoskich obligacji uporczywie powyżej 7%, spadek ceny akcji kilkudziesięciu banków w Europie ala Unicredit przy podwyżzaniu kapitału, obniżki ratingów, uratowanie Węgier, indeksy PMI wskazujące na recesję w kilkunastu krajach UE, widmo wojny w z Iranem, poważne spowolnienie w Chinach i Indiach, run na banki w Grecji i na Węgrzech, i początki runu we Włoszech ….

W Polsce też same drobiazgi, nadchodzący szok demograficzny, szok polityki klimatycznej, szok energetyczny (zamiast inwestować w nowe bloki energetyczne budujemy stadiony), szok wysychania strumienia ze środkami unijnymi, podwyżki podatków …

Ale my się nie będziemy przejmować tymi i paroma innymi drobiazgami. Ogłaszamy że nie będzie kryzysu ani recesji.

W świetle tych prognoz jutro zapowiada się naprawdę piękny dzień, będzie słońce, lekki mrozek i śnieg, giełdy urosną, złoty się umocni dla importerów i osłabi dla eksporterów, RPP podniesie stopy depozytów i obniży oprocentowanie kredytów, a Hołowczyc znowu wyjdzie na prowadzenie w rajdzie Paryż-Dakar. Aż chce się żyć.

**Dodatkowe info: PKB Niemiec skurczyło się o ćwierć procenta w Q4’2011. Ostatni [raport](http://www.markiteconomics.com/MarkitFiles/Pages/ViewPressRelease.aspx?ID=9017) Markit o wydajności pracy w UE pokazuję szybkie spadki produktywności (wolumenu produkcji na zatrudnionego) trwające już czwarty miesiąc. Czyli zaraz będą zwolnienia, szczególnie w sektorze automoto.** A poza tym nie ma śniegu, słońca, <span style="text-decoration: line-through;">a Hołek dachował na wydmie.</span>, Hołek miał awarię i jest 56 na dzisiejszym etapie, a giełdy jadą na południe. Może jednak kryzys nie usłyszał, że go odwołują?
