---
postid: 4575
title: Rzecz o uczciwości w finansach
date: 2012-07-31T09:42:10+00:00
author: rybinski
layout: post
guid: http://www.rybinski.eu/?p=4575
permalink: /2012/07/rzecz-o-uczciwosci-w-finansach/
dsq_thread_id:
  - 3163300379
categories:
  - Uncategorized
tags:
  - corruption
  - ECB
  - EU
  - euro
  - Mario
  - MIki
  - Super
---
Dostałem dwie analizy z dwóch najlepszych na świecie banków inwestycyjnych, Megashite i Scheissebank, chciałbym się podzielić wnioskami płynącymi z tych analiz. Ale najpierw przypomnę mój list otwarty do Prezesa EBC Mario Draghi, w którym domagałem się ujawnienia, z kim spotykał się on i jego (współ)pracownicy zanim wygłosił komentarz który potrząsnął światowymi rynkami. Dwa dni później agencja Mayorberg donosi, że Ombudsman Unii Europejskiej zajmie się konfliktem interesów Super Mario, a portal zerohedge informuje że syn super Mario pracuje w jednym z banków inwestycyjnych w Londynie. Pamiętam wiele lat temu zamieszanie w jednym z banków z powodu podobnej sytuacji w Polsce, no ale nie rozdrapujmy ran niektórym ważnym obecnie oficjelom  … W każdym razie, jeżeli to prawda że Miki Mario handluje stopami, które ustala Super Mario, to przy tym wszyscy synowie PSL i PO pracujący u swoich _padre_ to małe miki. Czekamy na dochodzenie Ombudsmana, zachęcam go żeby wykorzystał mój list otwarty. A ci którzy wyśmiewali mój list, niech się dobrze zastanowią na drugi raz, zanim coś głupiego napiszą. Rynki finansowe są skorumpowane w takiej skali, że przeciętny zjadacz chleba z mrożonego ciasta nie jest w stanie nawet sobie wyobrazić jakich kwot to dotyczy. Czasami zobaczymy czubek góry lodowej, wywalą jakiegoś prezesa, ale na rynkach na co dzień wykorzystuje się poufne informacje, na poziomie firm i krajów, tak powstają fortuny. Pamiętam, jak kiedyś jeden z banków z Wall Street (na L, już nie istnieją) składając ofertę zorganizowania pewnej emisji, jako jeden z atutów oferty przedstawił latanie ich prywatnym dżetem po świecie. Ale przejdźmy do rzeczy, czyli wspomnianych analiz.

<!--more-->

Ekonomista  de chef banku Megashite, napisał, iż wywiedź Super Mario, że „zrobi co trzeba” (w oryginale angielskim – whatever it takes), żeby uratować euro, należy traktować dosłownie. Słowo trzeba kojarzy się z potrzeba, co oznacza że nadrzędnym motywem działania Super Mario będzie potrzeba ratowania euro, a środki zostaną podporządkowane temu celowi. W związku z tym wydał rekomendację przeważania ryzykownych aktywów.

Z kolei badawcza głowa banku Scheissebank napisał o tej samej wypowiedzi, że właściwe odczytanie tej wypowiedzi, to podświadome pytanie „co trzeba zrobić?”, które stawia sobie Super Mario. To oznacza, że jest zagubiony i nie wie co dalej, co niedobrze wróży na przyszłość, więc została wydana rekomendacja  sprzedaży ryzykownych aktywów.

Jestem coraz bardziej zbudowany efektywnością rynków finansowych i profesjonalizmem ich głównych graczy. Teraz już wiem, że świat jest w dobrych rękach, które zginają się do siebie. A swoją drogą, ciekawe jakie transakcje zawierał Miki Mario w minionych dniach.
