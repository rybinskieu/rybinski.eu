---
postid: 3697
title: O jakiego inwestora trzeba dbać?
date: 2012-01-13T10:34:21+00:00
author: rybinski
layout: post
guid: 'http://www.rybinski.eu/?p=3697&lang=all'
permalink: /2012/01/o-jakiego-inwestora-trzeba-dbac/
dsq_thread_id:
  - 3163293468
categories:
  - without categories
tags:
  - administration
  - FDI
  - innovation
  - investment
  - jobs
  - Poland
---
Przez media przetoczyły się ekstatyczne informacje, że inwestorzy zagraniczni stworzyli w Polsce w pierwszych 10 miesiącach 2011 roku, około 10 tysięcy miejsc pracy i zainwestowali rekordową kwotę prawie 10 mld euro. Inwestorów zagranicznych nosimy na rękach, mamy dla nich czerwone dywany, ulgi podatkowe, specjalne traktowanie.

Tymczasem według badania [BAEL](http://resources.rybinski.eu/resources/viewResource:036ec3be-3dc8-11e1-a813-001b24eff4d8) w podobnym okresie powstało w Polsce 90 tysięcy miejsc pracy, czyli polscy inwestorzy stworzyli 80 tysięcy miejsc pracy, mimo że są sekowani chorymi przepisami i gnębieni coraz wyższymi podatkami.

Pisałem o tym wielokrotnie. Czas zmienić optykę. Inwestorzy zagraniczni powinni być mile widziani w Polsce tylko wtedy, jeżeli przynoszą ze sobą inwestycje w wysokie technologie, jeżeli instalują centra badawcze. Ile patentów w zeszłym roku miały firmy zagraniczne w Polsce (tych danych jeszcze nie ma ale obstawiam liczbę między 0 a 10). To wynik błędnej polityki przyciągania przypadkowych inwestycji do Polski.

Napiszę jeszcze raz. Polska Agencja Informacji i Inwestycji Zagranicznych powinna zostać przekształcona w Export and Investment Poland i powinna zająć się promocją polskich firm za granicą. Miejsca pracy w Polsce powinny tworzyć w coraz większym stopniu polskie firmy, które dokonują ekspansji na rynkach międzynarodowych. Wtedy mamy szansę stać się bogatym krajem, bo będą powstawały wysoko opłacane miejsca pracy. A jak zabudujemy Polskę zagranicznymi supermarketami, to będziemy tworzyli miejsca pracy dla kasjerek po 300 euro na miesiąc, a po kilku latach automatyczne kasy wymyślone w Niemczech i wyprodukowane w Chinach i tak wyślą te kasjerki na bezrobocie.

Tylko kto się tym zajmuje. Są ważniejsze sprawy w Sejmie, takie jak zoofilia.

Na marginesie, z innego raportu GUS wynika, że liczba pracujących w Polsce w okresie wrzesień 2010 – wrzesień 2011 wzrosło 0 1,6%, a w tym samym czasie zatrudnienie w administracji publicznej ZUS i obronie narodowej spadło o 3,3%. To pierwszy taki spadek po 20 latach wzrostu biurwokracji. Ponieważ nie widziałem strajków ani protestów, jestem ciekaw czy to statystyczna aberracja czy faktyczna ruszyły zwolnienia w administracji.
