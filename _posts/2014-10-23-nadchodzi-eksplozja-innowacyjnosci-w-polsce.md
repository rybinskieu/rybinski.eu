---
postid: 7654
title: Nadchodzi eksplozja innowacyjności w Polsce
date: 2014-10-23T13:40:28+00:00
author: rybinski
layout: post
guid: http://www.rybinski.eu/?p=7654
permalink: /2014/10/nadchodzi-eksplozja-innowacyjnosci-w-polsce/
dsq_thread_id:
  - 3149189121
categories:
  - Uncategorized
tags:
  - innovation
  - Poland
  - trend change
---
Czytelnicy tego bloga są świadkami, że wielu lat piszę o katastrofie innowacyjności w Polsce, i faktycznie wszystkie poważne miary innowacyjności dla naszego kraju spadają od lat. Można wręcz powiedzieć, że jesteśmy na dnie i niżej już spaść nie można.Jest jeden wyjątek, to sektor usług finansowych, w którym Polska jest światowy liderem innowacji.

Przez minione dwa lata prowadziłem projekt badawczy, którego celem było zrozumienie, dlaczego tak jest. Razem z zespołem przeanalizowaliśmy ponad sto firm, przeprowadziliśmy około 30 kompleksowych analiz tych firm, które dzięki innowacyjnym modelom biznesowym zdobywają rynki międzynarodowe, ukazała się [książka Go global!](http://onepress.pl/ksiazki/go-global-krzysztof-rybinski,goglob.htm) z wywiadami z kilkunastoma takimi przedsiębiorcami. Właśnie wchodzi na rynek moja kolejna książka pt. [Ekonomia w matriksie](http://www.slowaimysli.pl/pozycja/ekonomia-w-matriksie/39), gdzie pokazuję, jak osiągnąć osobistą innowacyjność i dzięki temu mieć lepsze życie.

Odbyłem dziesiątki rozmów, przeanalizowałem co robi sektor prywatny i publiczny, w skrócie wnioski są następujące:

  * naturalna kreatywność Polaków zaczyna się w coraz większym stopniu przekładać na innowacyjność i tworzenie nowych innowacyjnych firm
  * coraz więcej polskich firm zaczyna rolować swoje unikalne modele biznesowe na inne kraje i robi to bardzo skutecznie
  * w innych krajach powoli pojawia się percepcja, że w Polsce zaczyna tworzyć się ekosystem, który rodzi takie firmy
  * polskie uczelnie, które często oferowały starą wiedzę, na skutek kryzysu demograficznego zmieniają się i coraz lepiej przygotowują młodych ludzi do roli przyszłego innowacyjnego przedsiębiorcy, a nie pasywnego korposzczura. To jeszcze nie jest powszechne, ale jest coraz więcej uczelni-agentów zmiany
  * w Polsce studiuje coraz więcej cudzoziemców, co wspiera proces innowacyjności
  * rząd przeszkadza coraz mniej, jeszcze nie pomaga, ale mniej przeszkadza, co jest dobrym trendem
  * pieniądze unijne, które przyjdą, będą wydawane trochę mądrzej niż w poprzedniej perspektywie, czyli uczymy się na błędach. Poprzednio zabijały innowacyjność w skali kraju, teraz jest szansa, że będą pomagać

Podsumowując, po katastrofie innowacyjności w minionych 7 latach, moim zdaniem czeka nas zmiana trendu. I nie mówię tylko o efekcie piłeczki, która rzucona z 20 piętra na dno, trochę się odbije, a potem spadnie, tylko mówię o nadchodzącej eksplozji innowacyjności.

Jeżeli mam rację, to pojawia się szansa, żeby Polska poradziła sobie z nadchodzącą katastrofą demograficzną.

Będę o tym mówił podczas mojego wykładu w sobotę w ramach [XIII Tarnogórskiego Sympozjum](http://www.tarnowskiegory.pl/articles,article,2581,XIII_Sympozjum_Tarnogorskie), wykład pt. Od transformacji do gerontokracji.
