---
postid: 4434
title: Indie, prywatyzacja i strategia silnej Polski
date: 2012-06-26T08:26:59+00:00
author: rybinski
layout: post
guid: http://www.rybinski.eu/?p=4434
permalink: /2012/06/indie-prywatyzacja-i-strategia-silnej-polski/
dsq_thread_id:
  - 3163297920
categories:
  - Uncategorized
tags:
  - assets
  - India
  - Poland
  - privatization
  - strategy
  - VIstula
---
Dzisiaj lecę do Indii na jeden dzień, gdzie moja Uczelnia Vistula organizuje forum edukacyjne Indie-Europa, weźmie w nim udział kilkanaście najlepszych uczelni, naszych partnerów w Indiach. Grafik mam strasznie napięty więc chyba nie dam rady napisać nic na żywo, skrobnę parę zdań po powrocie.

Jak zwykle napisałem w tym tygodniu dwa teksty, jeden powinien ukazać się w Dzienniku Gazecie Prawnej w czwartek lub piątek pt. “Strategia budowy silnej Polski”, drugi pt. “Jak wykorzystać bilion złotych” ukaże się w sobotę w Rzeczpospolitej, w tym tekście pokazuję na przykładach jak powinna wyglądać prywatyzacja, żeby wspierać strategię rozwoju Polski. Poniżej fragmenty:

Dziennik

_“Ktoś może zapytać, po co dyskutować o zmianie strategii rozwoju  Polski, skoro nasz kraj świetnie sobie radził w minionych kilku latach i cieszy się na świecie bardzo wysoką reputacją. Przecież nie zmienia się wygrywającego konia. Niestety, ten koń musi zostać wymieniony z dwóch powodów, po pierwsze zmienił się tor wyścigowy i nie wystarczy szybko biec przed siebie, trzeba też umieć skakać przez przeszkody. Po drugie, koń był na sterydowym dopingu i to na podwójnej dawce, i teraz  nadchodzi czas odstawienia dopingu. Jeżeli nie zamienimy starej steranej szkapy, nauczonej biegać w kółko po torze i pozbawionej dopingu na nowego konia wyścigowego, który potrafi skakać przez przeszkody, to nie tylko nie wygramy zawodów, ale jest poważne ryzyko, że nie dobiegniemy do mety.”_

Rzeczpospolita

_“Polacy mają  olbrzymi majątek. Według sprawozdania Ministra Skarbu na dzień 31 grudnia 2010 roku, szacunkowa wartość gruntów w posiadaniu Skarbu Państwa wynosiła około 340 mld złotych, a budynków, budowli i budów około 300 mld.  Natomiast wartość akcji i udziałów Skarbu Państwa w spółkach wynosiła prawie 190 mld złotych, z tego w spółkach w obrocie publicznym około 113 mld złotych. W sumie jako Polacy mamy „ulokowane” około biliona złotych w ziemi, akcjach, budynkach, udziałach w firmach i innych mniej ważących aktywach. Wypada po około 26 tysięcy złotych na głowę. To sporo, więc jako obywatele powinniśmy być żywotnie zainteresowani tym, w jaki sposób ten majątek będzie prywatyzowany, szczególnie w przypadku spółek, które są własnością Skarbu Państwa.”_
