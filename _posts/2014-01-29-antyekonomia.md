---
postid: 6929
title: Antyekonomia
date: 2014-01-29T09:49:12+00:00
author: rybinski
layout: post
guid: http://www.rybinski.eu/?p=6929
permalink: /2014/01/antyekonomia/
dsq_thread_id:
  - 3150819439
categories:
  - Uncategorized
tags:
  - bankster
  - central-bank
  - economics
  - inetrest rates
  - markets
  - monetary policy
---
Jak ktoś studiował ekonomię to powinien jak najszybciej zapomnieć, czego się uczył. Kiedyś, jak dane z gospodarki były lepsze od oczekiwanych, to giełdy rosły. Teraz spadają. Jak były gorsze dane od oczekiwanych, to giełdy spadały, teraz rosną. Dlaczego? Bo złe dane oznaczają więcej druku pieniądza, i więcej czasu dla banksterów, żeby tym pieniądzem dalej pompować rynki. A dobre dane oznaczają, że banki centralne mogą zakończyć druk pieniądza, a to złe wieści dla banksterów.

Kiedyś bank centralny był od pilnowania żeby inflacja była niska i stabilna. Teraz bank centralny ma dbać o to, żeby inflacja była wyższa, najlepiej ponad 5 procent, żeby obniżyć skalę długów narobionych przez banksterów.I banki centralne bardzo się martwią, że na razie nie udało się inflacji podnieść.

Kiedyś silna podwyżka stóp procentowych (jak ta w Turcji, dokonana wczoraj wieczorem) prowadziłaby do silnych spadków na giełdach, bo przecież oznacza że za kilka miesięcy/kwartałów gospodarka turecka może wejść w recesję z powodu bardzo drogich kredytów. Ale teraz giełda silnie odbiła (i inne giełdy też), bo wysokie oprocentowanie tureckiej liry spowoduje napływ krótkoterminowego kapitału spekulacyjnego, i na krótko będzie można zarobić.

To oderwanie zachowań na rynkach finansowych od teorii i przeszłej praktyki ekonomii to jest ta nowa normalność. Być może. Ale bardziej prawdopodobne jest, że mamy do czynienia z aberracją, która potrwa jeszcze jakiś czas. A potem powróci stara normalność, według której nadmiernie zadłużone kraje, instytucje i gospodarstwa domowe po prostu bankrutowały, lub ich długi darowano kosztem wierzycieli, lub nakładano jednorazowe podatki, żeby te długi spłacić (co przećwiczono na Cyprze i co proponuje Bundesbank). A wzrost rynkowych stóp procentowych, który nas niechybnie czeka w wielu miejscach na świecie, znacząco przyspieszy powrót normalności w ekonomii i gospodarce.
