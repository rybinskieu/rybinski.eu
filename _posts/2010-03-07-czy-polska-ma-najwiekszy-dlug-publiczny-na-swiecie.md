---
postid: 1052
title: Czy Polska ma największy dług publiczny na świecie?
date: 2010-03-07T13:43:51+00:00
author: rybinski
layout: post
guid: 'http://www.rybinski.eu/?p=1052&lang=en'
permalink: /2010/03/czy-polska-ma-najwiekszy-dlug-publiczny-na-swiecie/
dsq_thread_id:
  - 3162311879
categories:
  - Globalizacja
  - Kapitał intelektualny
tags:
  - aging
  - debt
  - EC
  - NCPA
  - Poland
  - reforms
---
W komentarzu do poprzedniego posta Tomasz podał dane z [opracowania](http://resources.rybinski.eu/resources/viewResource:d5b4b750-29e0-11df-bffe-001b24eff4d8) amerykańskiego National Center for Policy Analysis, które szacuje przyszłe zobowiązania sektora publicznego (do nieskończoności, dyskontowane odpowiednią stopą procentową). W tym rankingu Polska jest na najgorszej pozycji, z wynikiem 1550% PKB (!). Grecja ma dwa razy niższy dług w wysokości 900% PKB.

Oczywiście są to znacznie niższe kwoty niż obecny poziom długu (50% dla Polski i 120% dla Grecji), bo szacunki NCPA wykazują również dług ukryty, wynikający z zobowiązań wobec przyszłych emerytów.

Z kolei [opracowanie](http://resources.rybinski.eu/resources/viewResource:2ed67534-e509-11de-8a0b-001b24eff4d8) Komitetu Polityki Gospodarczej Unii Europejskiej podaje szacunki do 2060 roku, według których dług Grecji wynosi 884% PKB, a Polski tylko 318%, i jest poniżej średniej dla UE czyli 477%.

Skąd te różnice. Z różnic w przyjętej metodologii. Opracowanie NCPA bierze pod uwagę, że Polska będzie najszybciej starzejącym się krajem w Europie (najmniej urodzin, 1.3 dziecka na rodzinę), więc jeżeli utrzymalibyśmy obecną politykę fiskalną (w tym wysoką stopę zastąpienia, czyli relację przeciętnych emerytur do przeciętnych płac w wysokości 56%) to z powodu starzenia się społeczeństwa obecna zdyskontowana wartość przyszłego polskiego długu publicznego wynosi 1550% PKB (oczywiście zawsze można podważyć założenia). Ale NCPA nie uwzględniło, że w Polsce przeprowadziliśmy reformy, w wyniku których stopa zastąpienia ze środków publicznych spada do 20%, więc dług przyrasta znacznie wolniej. Oczywiście może to doprowadzić do wojny pokoleń, zainteresowanym polecam mój najnowszy [tekst](http://resources.rybinski.eu/resources/viewResource:bda75de8-29e5-11df-be04-001b24eff4d8).

Ale opracowanie NCPA powinno być dla nas ostrzeżeniem. Jeżeli będziemy psuli reformę emerytalną (co próbują zrobić ministrowie Rostowski i Fedak) to wówczas może się okazać, że dzisiaj błędne prognozy NCPA będą bliższe prawdy.

A poza tym trzeba mieć więcej dzieci. Panowie w wieku 20-40 co jest z Wami nie tak  <img src='http://www.rybinski.eu/wp-includes/images/smilies/icon_smile.gif' alt=':-)' class='wp-smiley' />, przecież Polki są najładniejsze.
