---
postid: 7319
title: Watson już wkrótce zlikwiduje Twoje miejsce pracy
date: 2014-06-10T10:11:52+00:00
author: rybinski
layout: post
guid: http://www.rybinski.eu/?p=7319
permalink: /2014/06/watson-juz-wkrotce-zlikwiduje-twoje-miejsce-pracy/
dsq_thread_id:
  - 3150806183
categories:
  - Uncategorized
tags:
  - destruction
  - IBM
  - innovation
  - job
  - speech recognition
  - Watson
---
 

Po obejrzeniu powyższego filmu człowiek najpierw nie może wyjść z podziwu. Komputer IBM Watson dzięki inteligentnej analizie wielkiego zbioru danych jest w stanie leczyć człowieka chorego na raka, być może skuteczniej niż wielu lekarzy. Ale po chwili przychodzi refleksja. Na razie jest to aplikacja wspomagająca lekarzy, ale może za jakiś czas lekarz będzie zbędnym, zbyt drogim ogniwem, przynajmniej na etapie diagnozy. Ale przecież zaraz pojawią się nowe zastosowania. Watson z pewnością lepiej doradzi niż doradca finansowy, lepiej obsłuży klienta niż doradca podatkowy, szybciej dobierze wycieczkę do naszych oczekiwań. A ostatnio Watson zaczął się skutecznie [uczyć rozpoznawania ludzkiej mowy](http://www.ibm.com/developerworks/cloud/library/cl-watson-films-bluemix-app/index.html). Jeżeli postęp będzie szybki, to za kilka lat zostaną wycięte prawie wszystkie miejsca pracy w call centers, i większość miejsc pracy w centrach Business Process Outsourcing (BPO), których tak wiele powstało w Krakowie, Wrocławiu i w kilku innych miejscach. Wtedy model rozwoju Polski oparty na tanim, ale dobrze wykształconym pracowniku może się załamać.

Ostatnio obserwuję lawinowy rozwój technologii, które wypierają człowieka z rynku pracy, oczywiście najlepsi w tych technologiach są Amerykanie. Na przykład na rynku uczelni wyższych bardzo szybko rozwija się e-learning, pojawiają się bardzo tanie programy magisterskie oferowane prze najlepsze uczelnie w USA w formule e-learning, amerykańskie darmowe MOOCs demolują rynek edukacji wyższej, dają setkom milionów ludzi na całym świecie niesamowite możliwości kształcenia, za darmo (oczywiście pozornie, ale to historia na inny wpis). Te uczelnie w Polsce, które tego odpowiednio wcześnie nie zauważą, już za kilka lat będą miały poważne problemy i będą musiały masowo zwalniać profesorów. Dotyczy to wszystkich uczelni, publicznych też. Firma e-leader ma technologię Shelf Recogniton, która powoduje, że sprzedawca nie musi liczyć towaru na półce i opisywać ekspozycję, stopień realizacji umowy etc. Robi zdjęcie smartfonem, a system e-Leadera automatycznie wszystko przeanalizuje. Efektywność jednego sprzedawcy rośnie 20-krotnie, czyli potrzeba 20-razy mniej sprzedawców do wykonania tej samej pracy. Wniosek, żadne miejsce pracy, nawet to które jest uważane za wymagające wysokiej, specjalistycznej wiedzy, nie jest bezpieczne. Watson i podobne systemy, dzięki inteligentnej analizie Big Data mogą już wkrótce robić to lepiej, szybciej, taniej.  A Watson połączony z robotami i drukarkami 3D będzie to samo robił szybciej, lepiej, taniej także w hard-realu.

Co robić? Jak się przed tym bronić? Dogadać się z Watsonem i jemu podobnymi!
