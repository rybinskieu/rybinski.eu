---
postid: 6292
title: Przykład jak nie należy oszczędzać
date: 2013-07-20T19:15:44+00:00
author: rybinski
layout: post
guid: http://www.rybinski.eu/?p=6292
permalink: /2013/07/przyklad-jak-nie-nalezy-oszczedzac/
dsq_thread_id:
  - 3150913625
categories:
  - Uncategorized
tags:
  - fiscal-policy
  - innovation
  - research
  - savings
  - Voldemort
---
W [artykule](http://gospodarka.dziennik.pl/news/artykuly/433453,ministerstwo-nauki-da-miliony-na-latanie-dziury-w-budzecie.html) w Dzienniku Gazecie Prawnej mamy sztandarowy przykład jak nie należy szukać oszczędności w budżecie. W ramach 8 miliardów cięć w budżecie zostanie zmniejszony budżet NCN i NCBiR na badania o kwotę 85 milionów złotych, ale fundusz płac nauczycieli akademickich pozostanie bez zmian. Oczywiście budżety badawcze NCN i NCBiR też w dużej części idą na wynagrodzenia pracowników naukowych na uczelniach ale w formule projektowej, a celem tych projektów jest postęp naukowy i technologiczny. Ale łatwiej obciąć pieniądze na badania (bo przecież “badania” nie protestują) niż pieniądze na płace, bo profesorowie to bardzo wpływowa i opiniotwórcza grupa interesów.  A przecież demografia jest nieubłagana, klasycznych studentów ubywa (u mnie na Akademii Vistula nie, bo my w ciągu trzech lat zwiększyliśmy liczbę studentów zagranicznych z 50 do 1000), więc to właśnie fundusz płac powinien być obcięty w pierwszej kolejności. Polska wydaje na badania żenująco małe kwoty, jesteśmy w ogonie Europy, razem z Rumunią i Bułgarią w dziedzinie innowacyjności (w jednym z rankingów nawet za Rumunią i daleko za Bułgarią). Oszczędności na badaniach spowodują jeszcze większe problemy z innowacyjnością w przyszłości. Ale takie są wilcze prawa demokracji, rząd tnie tak, aby zminimalizować wspływ cięć na słupek popularności, nawet jeżeli to szkodzi krajowi. Ciekawe jak w tym kontekście interpretować wypowiedzi ministra Sami Wiecie Którego, że nowelizacja budżetu będzie dobra dla gospodarki.
