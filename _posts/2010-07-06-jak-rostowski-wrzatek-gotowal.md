---
postid: 1414
title: Jak Rostowski wrzątek gotował
date: 2010-07-06T23:24:28+00:00
author: rybinski
layout: post
guid: 'http://www.rybinski.eu/?p=1414&lang=all'
permalink: /2010/07/jak-rostowski-wrzatek-gotowal/
dsq_thread_id:
  - 3163280620
categories:
  - Bez kategorii
tags:
  - budget
  - creative-accounting
  - elections
  - fiscal-policy
  - government
  - lies
---
Wybory prezydenckie się odbyły, przed nami wybory samorządowe (jesień 2010) i parlamentarne (jesień 2011). Zajmuję się zawodowo analizą polityki gospodarczej od ponad 15 lat, na bazie tego doświadczenia prognozuję, że nie będzie żadnych reform, które przyniosłyby obniżenie deficytu budżetowego w 2011 roku, wszystko będzie wyrzucone poza rok wyborczy. Natomiast oczekuję kreatywnej księgowości w sektorze finansów publicznych na niespotykaną skalę w historii Polski, mimo że już teraz trudno się połapać o o chodzi. Przypomnę wyrzucenie długu publicznego  do Krajowego Funduszu Drogowego, pożyczanie przez ZUS w bankach (to znamy od 1999 roku), ale nowością jest pożyczanie ZUS  od Funduszu Rezerwy Demograficznej oraz pożyczanie ZUS od budżetu. W 2011 roku kluczem będzie PPP (partnerstwo publiczno-prywatne), które ma sens w wielu krajach, ale u nas będzie wykorzystane do bezsensownego przerzucenia deficytu z 2011 roku na przyszłe lata.

Od dwóch lat rząd oszukuje naród i wmawia Polakom, że jest dobrze. A tymczasem sytuacja w finansach publicznych jest dramatyczna i nie planuje się żadnych realnych reform. Mówi się o regule wydatkowej, więc wyjaśniam na czym ta reguła polega:

- wyobraźmy sobie, że gotujemy wrzątek w garnku z hermetyczną pokrywką, na której jest obejma i śruba, które dociskają pokrywkę. Od dwóch lat podkręcamy gaz, więc ciśnienie w garnku jest wysokie, ale jeszcze jakoś się trzyma. Ale przychodzą wybory prezydenckie i mocno podkręcamy gaz (ulgi dla studentów, zaniechanie reformy KRUS i emerytur mundurowych etc.). Na to minister Rostowski mówi, że on mocniej przykręci śrubę w obejmie, żeby pokrywka mocniej przylegała. Każdy kto ma trochę wyobraźni widzi, że niedługo ciśnienie rozsadzi garnek i wybuch narobi szkód, ale minister twardo upiera się że najlepszym sposobem jest dokręcenie śruby o kolejne dwa obroty. Tymczasem przed wybuchem zabezpieczy nas tylko zakręcenie gazu w palniku (prawdziwe reformy), a i to może nie zadziałać jeżeli nastąpi za późno i ciśnienie w garnku już będzie za wysokie.

Tyle na temat reguły wydatkowej, która w mojej ocenie narobi mnóstwo szkód, jeżeli nie zakręcimy gazu, a na to się nie zanosi bo idą kolejne wybory. Tylko przypomnę, że w 2009 roku, gdy rząd okłamywał ludzi że oszczędza, wydatki sektora finansów publicznych wzrosły o 10 procent a liczba zatrudnionych w administracji publicznej wzrosła o 26,000 osób.

Poniżej kilka linków do artykułów i nagrań na temat stanu finansów publicznych i obietnic wyborczych:

  * [money.pl](http://www.money.pl/gospodarka/raporty/artykul/obietnice;z;kampanii;moga;kosztowac;10;mld;zlotych,55,0,640311.html)
  * [Polskie radio](http://www.polskieradio.pl/wiadomosci/gosciepolskiegoradia/artykul174547.html)
  * [Parkiet](http://www.parkiet.com/artykul/946624_Oby_obietnice_kandydatow_zostaly_na_papierze.html)
  * [Dziennik](http://www.dziennik.pl/gospodarka/article639714/Ekonomisci_Polsce_grozi_grecki_scenariusz.html)
  * [TVN CNBC](http://www.tvn24.pl/-1,1663621,0,1,wynik-wyborow-dla-gospodarki-nie-ma-znaczenia,wiadomosc.html)
