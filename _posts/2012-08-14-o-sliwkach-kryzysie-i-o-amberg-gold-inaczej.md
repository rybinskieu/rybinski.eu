---
postid: 4614
title: O śliwkach, kryzysie i o Amber Gold inaczej
date: 2012-08-14T11:16:51+00:00
author: rybinski
layout: post
guid: http://www.rybinski.eu/?p=4614
permalink: /2012/08/o-sliwkach-kryzysie-i-o-amberg-gold-inaczej/
dsq_thread_id:
  - 3163299709
categories:
  - Uncategorized
tags:
  - Amber Gold
  - ECB
  - euro
  - eurogeddon
  - meurons
  - plums
---
W czwartek w Dzienniku Gazecie Prawnej ukaże się mój [felieton](http://forsal.pl/artykuly/640317,rybinski_ekonomista_na_urlopie_co_zaobserwowalem_nad_morzem.html) które zawiera ciekawe obserwacje zebrane podczas urlopu nad Bałtykiem, poniżej fragment:

_“Podczas urlopu na polskim morzem wybraliśmy się do kina w Słupsku. Jakież było moje zdziwienie gdy zaraz po wejściu do galerii handlowej, w świetnej lokalizacji,  zobaczyłem stoisko Amber Gold. W środku stało dwoje „doradców”, a przed stoiskiem dwie osoby, z bardzo smutnymi minami, pewno klienci którzy boją się że nie odzyskają pieniędzy. Minęliśmy stoisko i poszliśmy na film w rodzaju zabili go i uciekł, bo na takie filmy chodzi się w wakacje. Dwie godziny i trzystu zabitych później znowu przechodziliśmy koło stoiska Amber Gold. Coś mnie podkusiło, podszedłem i zapytałem się czy przyjmują wpłaty. Twarz doradczyni, która była smutna jak wierzba na podwórku na Grochowie gdzie się wychowałem, nagle stała się czerwona z wściekłości, pięści zacisnęła na tipsach, rzuciła wzrokiem dwa pioruny i warknęła „czy sprawia panu przyjemność zadawanie takich irytujących pytań. Jakoś muszę zrobić na życie, co nie?”._

_Jasne że musi, prezes Amber Gold też musi jakoś zarobić. Natomiast moje pytanie było jak najbardziej zasadne, chciałem sprawdzić, czy Amber Gold ciągle przyjmuje wpłaty. Oczywiście w obecnej sytuacji tylko osoba chora psychicznie mogłaby podjąć taką decyzję, ale w sprawnie funkcjonującym kraju odpowiednie służby już dawno powinny zakazać dalszych wpłat. Po krótkiej wymianie zdań z nadętą jak balon meteorologiczny doradczynią w końcu uzyskałem odpowiedź że wpłaty przyjmują w innym miejscu, a na tym stoisku tylko udzielają informacji o tym jakie korzyści można odnieść lokując pieniądze w Amber Gold.”_

W sobotę będzie mój [felieton](http://www.rp.pl/artykul/61991,925406-Polykacze-sliwek.html) w Rzeczpospolitej, w którym pokażę co wspólnego mają śliwki z polityką antykryzysową strefy euro. Poniżej fragment:

_“Podobna sytuacja ma miejsce w strefie euro. Euromatoły – liderzy strefy euro – próbują wpychać bankierom i krajom południa Europy, kolejne śliwki węgierki z pestkami.  Czyli wdrożono w życie sześć różnych pomysłów walki z kryzysem, które tylko pogorszyły sytuację, ponieważ kraje południa Europy są coraz bardziej zadłużone, a tamtejsze banki coraz bardziej zagrożone bankructwem. Ale na tym podobieństwo obu sytuacji się kończy. Bo w realnym życiu partner dominujący, czyli prezes EBC wstaje i krzyczy na całą salę – „poproszę o brzoskwinie”. I co? Kto dzwoni po ekipę z kaftanem? Nikt. Wręcz przeciwnie duża grupa ekonomistów i bankierów nagradza prezesa gromkimi brawami. Cóż za mąż stanu, jaki odpowiedzialny i mądry, łączy w sobie cechy świetnego bankiera i rasowego polityka, z pewnością poradzą sobie z brzoskwinią. Pozostali klienci restauracji, mimo że niewiele z tego rozumieją  tak bardzo przywykli do łykania śliwek, że uznali to za naturalny sposób jedzenia posiłku. Danie „Łykacz ze śliwek węgierek z pestką” znalazł się w menu w najlepszych restauracjach  na całym świecie. Doszło do tego, że jeżeli ktoś na deser nie zamówi „Łykacza” to popełnia faux pas i już go więcej mogą do tej restauracji nie wpuścić.”_
