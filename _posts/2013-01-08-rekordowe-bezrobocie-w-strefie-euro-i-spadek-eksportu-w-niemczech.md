---
postid: 5307
title: Rekordowe bezrobocie w strefie euro i spadek eksportu w Niemczech
date: 2013-01-08T12:58:52+00:00
author: rybinski
layout: post
guid: http://www.rybinski.eu/?p=5307
permalink: /2013/01/rekordowe-bezrobocie-w-strefie-euro-i-spadek-eksportu-w-niemczech/
dsq_thread_id:
  - 3163303266
categories:
  - Uncategorized
tags:
  - euro
  - exports
  - Germany
  - IMF
  - Poland
  - recession
  - retail sales
  - unemployment
---
Seria bardzo złych danych z Europy nie ma końca. Dzisiaj opublikowano [dane](http://www.ft.com/intl/cms/s/0/c398cb28-597c-11e2-88a1-00144feab49a.html#axzz2HN5Z8CYq) o bezrobociu, w strefie euro jest rekordowe i sięgnęło 11,8 procent. Jak w takich warunkach wywołać inflację, która pozwoli na obniżenie relacji dług do PKB, czego bardzo pragną banksterzy. Nie da się. Ponadto mamy dane o silnym spadku eksportu w Niemczech. Przypominam, że kilka dni temu mieliśmy dane o PMI w sprzedaży detalicznej w Niemczech, wskaźnik silnie spadł. [Tonie](http://www.rybinski.eu/2013/01/niemiecki-sektor-budowlany-tonie/) też niemieckie budownictwo.  Zatem bez wzrostu eksportu, inwestycji i konsumpcji Niemcy wejdą w recesję. Potwierdza to wskaźnik wyprzedzający OECD dla Niemiec (też [prezentowany](http://www.rybinski.eu/2012/12/wie-gehts-helga/) na tym blogu), który silnie spada.

Ale DAX rośnie, bo banksterzy dalej spekulują. Jest karnawał, póki gra muzyka trzeba wstać i tańczyć, jak powiedział kiedyś pewien ważny bankster. A co będzie jak skończy się karnawał, orkiestra banków centralnych skończy grać  i przyjdzie WIELKI POST.

Na marginesie: [sprzedaż detaliczna](http://stooq.pl/n/?f=689049&c=1&p=4+18+22) w Polsce spadła w ujęciu rocznym  o 2,7 procent w listopadzie po spadkach o 4,4 procent r/r w październiku. Ciekawe jaki będzie odczyt PKB za czwarty kwartał. IN EXPORT WE TRUST. A minister Sami Wiecie Który dalej twierdzi że w połowie roku nastąpi znacząca poprawa i że budżet jest realistyczny. Poprawi się od samego debatowania od wejściu do strefy euro?

A tymczasem Rzeczpospolita [donosi](http://www.ekonomia24.pl/artykul/706160,967649-W-Polsce-najwiecej-bankructw-od-9-lat.html), że Polska bije rekordy upadłości, pod względem dynamiki liczby upadłości jesteśmy na drugim miejscu za Portugalią i Grecją, a sama liczba upadłości jest największa od 2004 roku.

To za dużo jak na jeden dzień, chyba włączę telewizję Sami Wiecie Którą, odreaguję oglądając kolejne ważne komentarze bardzo opiniotwórczych dziennikarzy w bardzo ważnych sprawach związanych z tym że jeden buldog nawarczał na drugiego buldoga.

I jeszcze to, [godzinne wystąpienie](http://www.youtube.com/watch?v=JUc8-GUC1hY&feature=youtu.be) Kyle Bassa, z elity banksterów, który przewiduje, że obecny epizod zadłużania zakończy się wojną światową.

A [tutaj](http://www.fronda.pl/a/rybinski-dla-frondapl-miedzynarodowy-fundusz-walutowy-popelnia-potworne-bledy,25205.html) jest mój komentarz do błędów MFW.
