---
postid: 874
title: Indie widziane oczami ekonomisty
date: 2009-11-30T22:04:37+00:00
author: rybinski
layout: post
guid: 'http://www.rybinski.eu/?p=874&lang=en'
permalink: /2009/11/indie-widziane-oczami-ekonomisty/
dsq_thread_id:
  - 3163275508
categories:
  - Globalizacja
---
Ostatnio miałem okazję przebywać przez tydzień w Indiach, kilka dni było przeznaczone na semiarium polsko-indyjskie, kilka dni spędziłem prywatnie na zwiedzaniu w trójkącie New Delhi – Jaipur – Agra.

Kilka wrażeń. W semiarium uczestniczyło kilku bardzo znanych indyjskich ekonomistów, dziennikarzy oraz członków władz. Byłem pod wrażeniem wysokiego poziomu dyskusji, w Polsce bardzo rzadko można uczestniczyć w konferencji lub seminarium, gdzie tak otwarcie i głęboko merytorycznie dyskutuje się o problemach gospodarczych, miałem zresztą porównanie, bo dzień przed moim wyjazdem były panele celebrujące dwa lata rządu Donalda Tuska.

<!--more-->

Po drugie, wiele osób zarzuca mi, że przewiduję sukces Chin, ale nie doceniam Indii. Po tej wizycie w całości potwierdzam swój pogląd. Za granicą Indie postrzegane są przez pryzmat sukcesu takich firm jak Mittal czy Tata, podczas gdy indyjskie duże miasta stają się dysfukcjonalne (jeżeli ktoś uważa, że w polskich miastach są korki, to niech pojedzie do Indii). To dzieje się w mimo że dopiero 3% indyjskich gospodarstw ma samochód, jeżeli ten wskaźnik wzrośnie do 7-10%, to będzie prawdziwa tragedia, bo tempo rozwoju infrastruktury publicznej jest zbyt niskie. Małe miasta się nie rozwijają, podcza gdy duże dosłownie się duszą (korki, smog).  Konsul, który sześć lat spędził w Bangladeszu mówił mi, że to i tak nic w porównaniu z zanieczyszczeniami i korkami w Bangladeszu.70% populacji Indii to analfabeci, nominalnie wskaźniki analfabetyzmu spadają, ale tylko dlatego że rośnie liczba ludzi którzy potrafią się podpisać, procent populacji który skończył 10 klas spada. W ocenie wielu ekonomistów indyjskich polityka rządów poniosła porażkę. Warto przeczytać książkę profesora Dipankara Gupty The Caged Phoenix, żeby zrozumieć skalę problemów.

Rozwarstwienie dochodów jest niewyobrażalne. Pod hotelem stało Ferrari, Mercedesy i BMW, a kilka kilometrów dalej ludzie mieszkali w kartonowych pudłach, żyjąc za mniej niż dolara dziennie. Wraz ze wzrostem gospodarczym w Indiach pojawiły się tendencje separatystyczne, Maoiści w wielu stanach przejęli funkcje rządu, nawet sami zbierają podatki. Niektórzy gubernatorzy zwiedzają stany z helikoptera, bo jazda samochodem mogłby być dla nich zbyt niebezpieczna, tak silna jest nienawiść do władzy centralnej.Tak długo jak był niski wzrost (lata 1958-1991) nie było różnic w dochodach, ale była jedność w biedzie. Teraz różnice w dochodach generują ryzyko pojawienia się skrajnych poglądów i partii które te poglądy reprezentują.

Infrastruktura jest w opłakanym stanie. Na przykład podłączenie do linii energetycznej polega na wyrzuceniu z okna kabla z haczykiem, nie mam pojęcia jak firmy energetyczne ściągają opłaty za prąd. Poniżej zdjęcie z takim podłączeniem z New Delhi.

<img class="alignnone size-medium wp-image-876" title="Podlaczenie pradu" src="/uploads/DSCN1810-300x225.jpg" alt="Podlaczenie pradu" width="300" height="225" />

Trasport drogowy jest dla nas szokiem. Główne drogi są dwupasmowe, ale jechać można najwyżej 60-80 km na godzine, ponieważ z pasa zieleni może nagle wyjść krowa, wielbłąd, stado kóz, albo grupa osób. Co jakiś czas pojawia się ciężarówka jadąca pod prąd, co jest normalne i nikogo nie dziwi, ponieważ w ten sposób ma bliżej do zjazdu. Za to nie ma wypadków, bo wszyscy jeżdzą bardzo wolno.

Szansą na postęp jest bardzo wysoka jakość elit, dużo wyższa niż w Polsce, o czym sam się przekonałem.Gdy podczas seminarium wspomniałem o pracy Roberta Barro, która pokazuję, że demokracja negatywnie wpływa na wzrost, okazało się, że wszyscy ją znają i mają świadomość ryzyk demokracji dla biednego kraju.

Indie to także olbrzymi rynek zbytu, prawie nie wykorzystany przez polskie firmy (jest kilka chlubnych wyjątków). A szkoda, bo na przykład we wrześniu w ciągu miesiąca przybyło prawie 20 milionów (!) abonentów sieci komórkowych i ich łączna liczba sięgnęła ponad 530 milionów. Okazało się że telefon komórkowy (tani) jest bardzo ważnym narzędziem który pomaga biednym ludziom przetrwać.

Ktoś mnie spytał o pierwsze wrażenie z Indii. W życiu nie widziałem tylu ciężarówek (na głownej drodze Delhi-Bombaj), które jednocześnie są domem dla kierówców i ich pomocników.

Indie to bardzo ciekawy kraj, z pięknymi zabytkami. Ale skala wyzwań stojąca przed Indiami jest ogromna. W tym świetle nasze polskie problemy wyglądają zupełnie inaczej, jakoś skromniej.
