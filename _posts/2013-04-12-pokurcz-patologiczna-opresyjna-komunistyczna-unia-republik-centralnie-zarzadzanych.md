---
postid: 5799
title: 'POKURCZ  – Patologiczna, Opresyjna,  Komunistyczna Unia Republik Centralnie Zarządzanych'
date: 2013-04-12T17:54:37+00:00
author: rybinski
layout: post
guid: http://www.rybinski.eu/?p=5799
permalink: /2013/04/pokurcz-patologiczna-opresyjna-komunistyczna-unia-republik-centralnie-zarzadzanych/
dsq_thread_id:
  - 3163308711
categories:
  - Uncategorized
tags:
  - Central planning
  - Cyprus
  - ECB
  - emu
  - Greece
  - meurons
  - Portugal
  - socialism
---
Ostatnie decyzje liderów strefy euro jednoznacznie wskazują, że związek demokratycznych krajów dzielących wspólną walutę, zwany kiedyś Unią Monetarną i Walutową przepoczwarza się w Patologiczną, Opresyjną,  Komunistyczną Unię Republik Centralnie Zarządzanych, w skrócie przemienia się w POKURCZ-a.

Jakie są cechy charakterystyczne POKURCZ-a:

  * czerpie sadystyczną przyjemność ze znęcania się nad słabymi. Na przykład dzisiaj liderzy strefy euro podjęli wspaniałomyślną decyzję, że wydłużą okres spłaty pożyczek dla Portugalii o kolejne siedem lat, pod warunkiem dalszego realizowania programu zaprojektowanego przez POKURCZ-a. Do tej pory ten program przyniósł czwarty rok recesji w ciągu pięciu lat, wzrost bezrobocia które zbliża się do 30 procent, i podwojenie długu publicznego z 68 procent PKN w 2007 roku do 130 procent spodziewanych w tym roku. Jak widać sadystyczny POKURCZ świetnie się bawi kosztem narodu potomków Vasco da Gamy. Jeżeli te sadystyczne metody zostaną utrzymane przez kolejne siedem lat, to bezrobocie w Portugalii przekroczy 30 procent, a dług publiczny 150 procent PKB.
  * nienawidzi demokracji. POKURCZ kazał Grekom głosować w wyborach na tych, którzy złożyli POKURCZ-owi hołd. We Włoszech POKURCZ najpierw przywiózł nowego premiera w teczce i zainstalował go bez wyborów, a potem kazał  Włochom głosować na niego w wyborach. Tylko w odróżnieniu od Geeków, którzy dali się nastraszyć (głosujcie na POKURCZ-owego OR ELSE), Włosi pokazali POKURCZ-owi ten palec, którym Jaś Fasola pozdrawiam autochtonów w Kalifornii i zagłosowali na komika. Lepszy komik od POKURCZ-a.
  * jest pazerny na pieniądze, uwielbia okradać innych. I kradnąc nie respektuje żadnych zasad. Na przykład prezes banku centralnego Cypru, o świetnie dobranym imieniu Panikos, powiedział dzisiaj, że niezależność banku centralnego Cypru została podeptana przez POKURCZ-a, który każe Cypryjczykom sprzedać złoto i pieniądze ze sprzedaży przekazać POKURCZ-owi, a nie rządowi Cypru, który mógłby te pieniądze wykorzystać do zatrzymania recesji, która w tym roku pewno sięgnie 20 procent. Bo o tyle spadnie PKB Cypru w ciągu roku.
  * kłamie notorycznie i nałogowo. Prezentuje prognozy ekonomiczne, które nie mają nic wspólnego z następującą potem rzeczywistością, na przykład Francja stacza się w ciężką recesję, a POKURCZ utrzymuje, że recesji nie będzie. Robi stress testy banków, i te testy wychodzą świetnie. Na przykład Dexia i banki cypryjskie śpiewająco zdały te testy, a potem się okazało, że jak banki padły to dla posiadaczy większych lokat nie zostało nawet na waciki.

Strzeżcie się POKURCZ-a. Jest paskudny i czyha na wasze pieniądze. I oczywiście nikt nie zauważył cichutkiego głosika  byłego prezydenta Portugalii, który zauważył że przecież Portugalia nigdy żadnych długów nie odda, bo są za duże i że to wszystko nie ma sensu. Ja to samo konsekwentnie twierdzę na tym blogu od 2009 roku. Ale POKURCZ wie swoje, wie lepiej. Jest mądry inaczej.
