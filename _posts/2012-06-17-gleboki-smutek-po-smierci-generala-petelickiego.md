---
postid: 4397
title: Głeboki smutek po śmierci generała Petelickiego
date: 2012-06-17T17:55:47+00:00
author: rybinski
layout: post
guid: http://www.rybinski.eu/?p=4397
permalink: /2012/06/gleboki-smutek-po-smierci-generala-petelickiego/
dsq_thread_id:
  - 3163297625
categories:
  - Uncategorized
tags:
  - death
  - GROM
  - loss
  - Petelicki
  - Poland
---
Gdy dotarła do mnie wiadomość o tragicznej śmierci generała Petelickiego nie mogłem uwierzyć. Przebywałem właśnie w Lizbonie z wykładem dla europejskich funduszy inwestycyjnych, gdy zaczęły przychodzić sms-y i rozdzwonił się telefon. Wszyscy którzy mieli zaszczyt znać generała dzwonili informując się o tej tragedii, głęboko przekonani, że to nie mogło być samobójstwo. Generał był twardym człowiekiem, niezłomnym, jednym z niewielu prawdziwych patriotów, którzy tak wiele zrobili dla tego kraju.

<p style="text-align: center;">
  <a href="/uploads/2012/06/Petelicki_trening_karate.png"><img class="size-medium wp-image-4400 aligncenter" title="Petelicki_trening_karate" src="/uploads/2012/06/Petelicki_trening_karate-300x194.png" alt="" width="300" height="194" /></a>
</p>

Był wybitnym Polakiem, stworzył jednostkę GROM, która budzi podziw i szacunek na całym świecie, która realizowała misje tam, gdzie inni się bali, gdzie inni nie wytrzymywali psychicznie. Gdy zawistni urzędnicy chcieli zniszczyć jednostkę, skutecznie i z pasją jej bronił, dzięki czemu służy Polsce do dzisiaj i możemy być dumni z dokonań naszych sił specjalnych.

Generała Petelickiego poznałem kilka lat temu. Razem walczyliśmy publicznie o lepszą Polskę, generał pokazywał jak wiele pieniędzy jest marnowanych w polskiej wojskowości, czego symbolem stała się korweta Gawron o której mówił publicznie tyle razy, pokazywał że jesteśmy krajem bezbronnym, przygotował plan naprawy sytuacji w siłach zbrojnych, ale politycy nie chcieli go słuchać.  Napisaliśmy razem raport w rocznicę katastrofy smoleńskiej, opublikowany w Rzeczpospolitej, w którym pokazaliśmy kto naprawdę jest winien tej katastrofie. Generał był bardzo zaniepokojony postępującym psuciem państwa.Walczył też o dobre imię polskich żołnierzy, zawsze gdy było brukane przez osoby które nigdy nie wąchały prochu.

Ostatni raz widzieliśmy się podczas mojego startu w wyborach do Senatu. Generał przyszedł na trening karate w którym uczestniczyłem, prowadzony przez sześciokrotnego mistrza świata karate, shihana Grubskiego, generał otrzymał wtedy w prezencie honorowe karate-gi. Potem razem prowadziliśmy wykład w Rembertowie na temat koniecznych reform dla Polski.

Wszyscy którzy znali generała wiedzą, że lubił liczbę 13-ście i miał zwyczaj wysyłać sms-y do przyjaciół i znajomych.  W ostatnim który dostałem, z początku czerwca, zapraszał do oglądania rocznicy GROM-u w telewizji oraz do oglądania przygotowań GROM-u do euro.

Będzie nam go brakowało.
