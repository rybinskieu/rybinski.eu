---
postid: 7794
title: Blog or die
date: 2014-12-08T21:02:21+00:00
author: rybinski
layout: post
guid: http://www.rybinski.eu/?p=7794
permalink: /2014/12/blog-or-die/
dsq_thread_id:
  - 3303613226
categories:
  - Uncategorized
tags:
  - blog
  - central-bank
  - monetary policy
  - NBP
  - social network
---
Gdy w 2006 roku rozpocząłem pisanie bloga, byłem pierwszym bankierem centralnym na świecie na poziomie C-level, który to robił. Było to na tyle nowe, że nawet Roubini.com dostrzegł bloga i napisał, pół-żartem, że od teraz o stopach procentowych będziemy się dowiadywać ze strony bernanke.com, a nie z oficjalnych komentarzy Federal Reserve.

Ponieważ byłem bankierem centralnym i miałem dostęp do informacji kategorii ściśle tajne, bo do takich należą informacje o stopach procentowych i polityce kursowej, bardzo pilnowałem, żeby na moim blogu nie było żadnych informacji o bieżącej polityce pieniężnej lub kursowej.  Ale minęło osiem lat, blogowanie stało się standardem i dzisiaj świat wygląda inaczej. Członek Rady Polityki Pieniężnej, Andrzej Bratkowski, uważa, że oficjalne komunikaty RPP pomijają jego stanowisko, więc publikuje swoje komentarze o polityce pieniężnej, również takie które zawierają wrażliwe rynkowo informacje, na swoim [blogu](http://www.forward-looking.pl/polityka-monetarna). Więc teraz nie wystarczy czytać oficjalne komunikaty RPP, trzeba jeszcze czytać bloga Andrzeja Bratkowskiego.

Na swoim blogu członek RPP Bratkowski postuluje jednorazowe obniżenie stóp procentowych o 1 punkt procentowy. Ja uważam, że to nawet za mało, trzeba zejść prawie do zera, bo mamy deflację, a zaraz siądzie wzrost gospodarczy. Czyli merytorycznie zgadzam się z Andrzejem Bratkowskim. Ale nie zgadzam się z taką formą komunikacji. Bo dokąd to zmierza. Wyobraźmy sobie posiedzenie RPP za kilka lat, każdy członek ma konto na Twitter i Instagram, co chwila wysyła twity komentujące toczącą się dyskusję (która dzisiaj ma status ściśle tajne), a niektórzy dodają w trakcie zdjęcia na Instagram … przewodniczący znowu olewa dyskusję i zdobył nowy poziom w Angry Birds, ten czy tamten członek przysypia, co widać na Instagramie …. cytat dnia poleciał na SnapChat …

Żyjemy w ciekawych czasach.
