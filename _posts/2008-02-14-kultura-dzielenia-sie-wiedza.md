---
postid: 598
title: Kultura dzielenia się wiedzą
date: 2008-02-14T13:31:20+00:00
author: rybinski
layout: post
guid: 'http://www.rybinski.eu/?p=598&language=pl'
permalink: /2008/02/kultura-dzielenia-sie-wiedza/
dsq_thread_id:
  - 3163273463
categories:
  - Kapitał intelektualny
tags:
  - Kapitał intelektualny
  - kutlura-korporacyjna
  - młode-pokolenie
  - raport
  - reformy
  - silosy
  - SWOT
  - wiedza
---
Żyjemy w kraju pełnym silosów. Instytucje publiczne często mają swoje agendy, które są realizowane w oderwaniu od wizji kraju, zresztą wizji Polski 2020 też nie ma, a wizja zarysowana w Strategii Rozwoju Kraju 2015 poszła na półkę, jak 400 innych strategii, które wyprodukowały minione rządy (każdy swoją, bo zasady kontynuacji też nie ma). Często w instytucjach publicznych poszczególne departamenty funkcjonują jak silosy, często typowym zacowaniem jest zagarnianie wiedzy dla siebie, a nie dzielenie się wiedzą. Ciągle w sektorze publicznym jest silnie obecne przekonanie, że im więcej wiem czegoś, czego nie wiedzą inni tym jestem ważniejszy. Tymczasem w świetnie funkcjonujących firmach prywatnych, a szczególnie w firmach doradczych czy globalnych firmach sektora IT już dawno zrozumiano, że ten jest ważny, z czyjej wiedzy korzysta jak najwięcej osób. Nawet systemy promocji i bonusów są tak dostosowane, że promują współpracę i dzielenie się wiedzą.

Jestem przekonany, że na skutek istnienia kultury silosów w polskim sektorze publicznym jakość decyzji, szczególnie tych strategicznych nie jest tak dobra jak być powinna, bo często wypracowując decyzję nie sięgamy po najlepszą wiedzę, bo nie wiemy że ktoś w innym ministerstwie lub departamencie ma tą wiedzę, a nawet jeżeli wiemy, to system bodźców może zniechęcać do sięgnięcia po tę wiedzę.

Dlatego tak bardzo ucieszyła mnie dyskusja na blogu po publikacji posta na temat dekonwergencji Polski w obszarze kapitału intelektualnego. Nie tylko wymieniamy się ciekawymi opiniami, ale dzięki temu wspólnie mamy dostęp do wielu nowych ciekawych źrdódeł. W tej dyskusji nikomu nic nie ubyło, a niektórzy, w tym z pewnościa ja też, nauczyli się nowych rzeczy.

Warto dzielić się wiedzą. Na przykład w ciągu najbliższych miesięcy powstanie raport o Kapital Intelektualnym Polski. Jeżeli macie jakieś materiały które można wykorzystać, to bardzo proszę o informację na blogu. Na przykład niedawno dowiedziałem się, że ruch młodego pokolenia www.pokolenie89.pl zrobił bardzo ciekawą [analizę SWOT](http://www.rybinski.eu/resources/non-modules.d/dispatcher/dispatch.php?id=2313) dla Polski.

Jest też ciekawy [raport MCI](http://www.rybinski.eu/resources/non-modules.d/dispatcher/dispatch.php?id=2314) o roli państwa w rozwoju technologicznym Polski.

Oraz ciekawy [podcast z MIT](http://www.technologyreview.com/video/geography) na temat tego co to jest innowacja i co rząd może zrobić żeby wspierać innowacje.
